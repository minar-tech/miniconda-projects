Original ancient Greek text of the Orphic Rhapsodic Hymn to Zefs

Ζεὺς πρῶτος γένετο, Ζεὺς ὕστατος ἀργιϰέραυνος·
Ζεὺς ϰεφαλή, Ζεὺς μέσσα· Διὸς δ’ ἐϰ πάντα τέτυϰται.
Ζεὺς ἄρσην γένετο, Ζεὺς ἄμβροτος ἔπλετο νύμφη·
Ζεὺς πυθμὴν γαίης τε ϰαὶ οὐρανοῦ ἀστερόεντος·
Ζεὺς βασιλεύς, Ζεὺς αὐτὸς ἁπάντων ἀρχιγένεθλος· 5
ἓν ϰράτος, εἷς δαίμων γένετο, μέγας ἀρχὸς ἁπάντων,
ἓν δὲ δέμας βασίλειον, ἐν ὧι τάδε πάντα ϰυϰλεῖται,
πῦρ ϰαὶ ὕδωρ ϰαὶ γαῖα ϰαὶ αἰθήρ, νύξ τε ϰαὶ ἦμαρ,
ϰαὶ Μῆτις, πρῶτος γενέτωρ ϰαὶ Ἔρως πολυτερπής·
πάντα γὰρ ἐν Ζηνὸς μεγάλωι τάδε σώματι ϰεῖται· 10
τοῦ δή τοι ϰεφαλὴ μὲν ἰδεῖν ϰαὶ ϰαλὰ πρόσωπα
οὐρανὸς αἰγλήεις, ὃν χρύσεαι ἀμφὶς ἔθειραι
ἄστρων μαρμαρέων περιϰαλλέες ἠερέθονται,
ταύρεα δ’ ἀμφοτέρωθε δύο χρύσεια ϰέρατα,
ἀντολίη τε δύσις τε, θεῶν ὁδοὶ οὐρανιώνων, 15
ὄμματα δ’ ἠέλιός τε ϰαὶ ἀντιόωσα σελήνη·
νοῦς δέ ἀψευδὴς βασιλήϊος ἄφθιτος αἰθήρ,
ὧι δή πάντα ϰλύει ϰαὶ φράζεται· οὐδέ τίς ἐστιν
αὐδὴ οὔδ' ἐνοπὴ οὐδὲ ϰτύπος οὐδὲ μὲν ὄσσα,
ἣ λήθει Διὸς οὖας ὑπερμενέος Κρονίωνος. 20
ὧδε μὲν ἀθανάτην ϰεφαλὴν ἔχει ἠδὲ νόημα·
σῶμα δέ οἱ περιφεγγές, ἀπείριτον, ἀστυφέλιϰτον,
ἄτρομον, ὀβριμόγυιον, ὑπερμενές ὧδε τέτυϰται·
ὦμοι μὲν καὶ στέρνα ϰαὶ εὐρέα νῶτα θεοῖο
ἀὴρ εὐρυβίης, πτέρυγες δέ οἱ ἐξεφύοντο, 25
τῆις ἐπὶ πάντα ποτᾶθ’, ἱερὴ δέ οἱ ἔπλετο νηδύς
γαῖά τε παμμήτωρ ὀρέων τ’ αἰπεινὰ ϰάρηνα·
μέσση δὲ ζώνη βαρυηχέος οἶδμα θαλάσσης
ϰαὶ πόντου· πυμάτη δὲ βάσις, χθονὸς ἔνδοθι ῥίζαι,
Τάρταρά τ’ εὐρώεντα ϰαὶ ἔσχατα πείρατα γαίης. 30
πάντα δ’ ἀποϰρύψας αὖθις φάος ἐς πολυγηθὲς
μέλλεν ἀπό ϰραδίης προφέρειν πάλι, θέσϰελα ῥέζων.
